---
title: "Przeprowadzka"
date: 2023-12-01T12:00:00+01:00
featureImage: /images/blog/relocation.jpg
tags: ["hackerspace", "hs3", "przeprowadzka", "garaż", "warsztat"]
---

Przenosimy się!

Obiecywaliśmy ciekawe niusy, oto one.

Jeszcze na początku tego roku nerdziliśmy sobie ciesząc się z tego że w każdej chwili możemy odwiedzić Spejs, pogadać z ciekawymi ludźmi, pograć w coś albo popracować nad swoimi projektami.

Co jakiś czas czuć jednak było że robi się ciasno. W szczególności: nowe narzędzia które chcieliśmy wprowadzić nie bardzo miały gdzie mieszkać. Teoretycznie nie osiągnęliśmy jeszcze szczytu możliwości zapełnienia HS. W praktyce czuliśmy, że HS powinien być czymś więcej niż magazyn... Wniosek: przydałoby się "trochę więcej" niż przestrzeń którą dysponowaliśmy.

Nasze "trochę więcej" nabiera kształtów.

Standardowo, jak na hackerów DIY i fanów Adama Słodowego przystało, wbiliśmy do garażu. Dodatkowa przestrzeń była strzałem w dziesiątkę! Ten warsztat dał nam dodatkowe 21m^2 i miejsce do prac w drewnie, metalu, żywicy...i wszystkim co głośne i pylące.

Pora na kolejny krok. W najbliższym czasie planujemy przeniesienie naszego "czystego" dobytku do ~80m^2. Poprzez "najbliższy czas" rozumiemy... następny weekend :D

Z ~45m^2 do ~100m^2 w niecały rok! Przestrzeń wykorzystana absolutnie w każdym calu na rozwój i pracę nad naszymi projektami.

Chcemy Wam za to podziękować. To dla Was i dzięki Wam to wszystko robimy. To NASZA WSPÓLNA, przyjazna, pomocna i otwarta przestrzeń. Świetnie jest być częścią takiej kreatywnej hackerskiej społeczności!

Co ta przeprowadzka oznacza dla Was?

Więcej miejsca na projekty. Więcej miejsca na nowe narzędzia z których wspólnie możemy korzystać. Większe możliwości na organizację spotkań, warsztatów, hackathonów, itp. No i może więcej stołów na pizzę...

Nowe możliwości to także nowe marzenia i nowe zachcianki. Jeśli chcielibyście dorzucić coś do naszej kolektywnej pracowni to zerknijcie co znajduje się na {{% link ref=/zasoby/chciejlista/ %}}Chciejliście{{% /link %}}.

Może macie jakiś sprzęt z którego nie korzystacie za często a który chcielibyście udostępnić innym hackerom. Współdzielenie wiedzy i współdzielenie narzędzi to jedna z podstaw każdego hackerspace.

A właśnie, co najważniejsze: nasza przestrzeń rośnie, ale nie zmieniamy adresu. Dalej jesteśmy na Wojska Polskiego 41.

Zapraszamy do odwiedzin!
